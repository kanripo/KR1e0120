# -*- mode: mandoku-view -*-
#+TITLE: 春秋究遺
#+DATE: 2015-09-23 09:40:44
#+PROPERTY: JUAN 3
<pb:KR1e0120_WYG_003-1a>¶
欽定四庫全書¶
　春秋究遺卷三¶
　　　　　　　　　　　　　左庶子葉酉撰¶
　　莊公¶
元年春王正月¶
　繼故不書即位説詳桓元年公即位下仍書王正月¶
　者與隱公元年同¶
三月夫人孫于齊¶
<pb:KR1e0120_WYG_003-1b>¶
　凡稱夫人必稱某氏者恒詞也専稱夫人者著其為¶
　夫人以正其罪也公見殺於齊親莫親於夫人而乃¶
　孫於齊乎故特以夫人書葢對公為文以語氣求之¶
　而其罪自不可掩若不去姜氏則或習其讀而不之¶
　察矣¶
夏單伯逆王姬¶
　左氏經文作送杜註以單伯為天子卿張氏洽曰非¶
　也築館在秋如單伯果以天子之卿送王姬必俟館¶
<pb:KR1e0120_WYG_003-2a>¶
　成之後方至魯豈得豫書之當從公榖作逆其説似¶
　得其實不書如京師者詞以達意為主人止知以多¶
　為達而春秋吐詞為經則徃徃以少為達如鄭伯克¶
　段於鄢不書段出奔及上文夫人孫于齊不書姜氏¶
　之類皆是葢意有所専注即不雜一他詞以亂之此¶
　春秋之所以為謹嚴也此經之不書如京師亦猶是¶
　已葢聖意専以忘親仇而主齊婚為魯莊罪若書如¶
　京師則與逆王姬之詞相亂而習其讀者或且疑其¶
<pb:KR1e0120_WYG_003-2b>¶
　意在於譏單伯之不以聘王而如京師與成十三年¶
　書公如京師同一義矣少一詞而義轉達斯固㳺夏¶
　所不能贊者與¶
秋築王姬之館于外¶
　築館所以舍王姬於外杜註公在諒闇中慮齊侯當¶
　親迎不忍便接之於廟也¶
冬十月乙亥陳侯林卒¶
王使榮叔来錫桓公命¶
<pb:KR1e0120_WYG_003-3a>¶
　魯史舊文王本不稱天聖人修之加天於王者謂王¶
　當奉若天道也今以簒弑之賊生不加誅死而錫命¶
　所謂奉若天道者安在乎王不稱天聖人亦本其惡¶
　惡之心不覺形之於筆削之際而已¶
王姬歸于齊¶
　大書歸於齊所以著莊公忘不共戴天之仇而為之¶
　主婚之罪也¶
齊師遷紀郱鄑郚¶
<pb:KR1e0120_WYG_003-3b>¶
　齊欲滅紀故徙其三邑之民而取其地至是紀之力¶
　不足以自守雖欲不亡而不可得矣¶
二年春王二月塟陳莊公¶
夏公子慶父帥師伐於餘丘¶
　於餘丘杜註國名也公榖以為邾邑按邑不書伐當¶
　以杜註為是慶父稱公子葢已為大夫也¶
秋七月齊王姬卒¶
　書王姬之歸而且及其卒葢比内女而為之服故備¶
<pb:KR1e0120_WYG_003-4a>¶
　書之以見公之厚於仇國也¶
冬十有二月夫人姜氏㑹齊侯于禚¶
　傳書姦也按禚齊地是姦發夫人¶
乙酉宋公馮卒¶
三年春王正月溺㑹齊師伐衞¶
　溺不稱公子未為大夫也榖梁以為貶非¶
夏四月葬宋莊公¶
五月葬桓王¶
<pb:KR1e0120_WYG_003-4b>¶
　崩七年而後塟故公榖皆以為改塟天子之崩魯使¶
　人㑹則書塟塟而不書會者其人微也¶
秋紀季以酅入于齊¶
　杜註齊欲滅紀故季以酅入齊為附庸按諸侯之兄¶
　弟不稱名而以行次書者四許叔也紀季也蔡叔蔡¶
　季也紀季為齊附庸許叔處許東偏亦鄭之附庸也¶
　附庸之君例稱字其稱行次者古人行次亦謂之字¶
　莊二十三年書蕭叔朝公是其例也至蔡叔之以行¶
<pb:KR1e0120_WYG_003-5a>¶
　次書者以封人老而無子叔將繼其兄以有國也蔡¶
　季則以其歸之時獻舞初立民志未孚季以兄弟至¶
　親素為其國人之所附今見其来歸遂相與倚之以¶
　為重故稱其行次因其重而重之也此與閔元年書¶
　季子来歸之義正同彼書内事單季字不成文故以¶
　子配季此書外事故以季係國也其後獻舞被獲於¶
　楚蔡無君者八九年以八九年無君之國而能填撫¶
　其民人使不生他變者大都皆季之力也此春秋所¶
<pb:KR1e0120_WYG_003-5b>¶
　以重之歟¶
冬公次于滑¶
　傳次于滑將㑹鄭伯謀紀故也鄭伯辭以難凡師一¶
　宿為舍再宿為信過信為次¶
四年春王二月夫人姜氏享齊侯于祝丘¶
三月紀伯姬卒¶
　榖梁傳外夫人不卒此其言卒何吾女也適諸侯則¶
　尊同以吾為之變故卒之也望溪先生曰内女之卒¶
<pb:KR1e0120_WYG_003-6a>¶
　有變然後書紀二姬之書也以國亡君奔而失其所¶
　也¶
夏齊侯陳侯鄭伯遇于垂¶
　鄭伯厲公也蘇氏以為子儀非張氏洽曰三國遇垂¶
　謀取紀也¶
紀侯大去其國¶
　杜註以國與季季奉社稷故不言滅不見迫逐故不¶
　言奔大去者不返之詞程子以大為紀侯名罪其不¶
<pb:KR1e0120_WYG_003-6b>¶
　能死社稷也其説恐不確¶
六月乙丑齊侯塟紀伯姬¶
　目齊侯者胡氏以為著其迫逐紀侯之罪非也齊侯¶
　迫逐紀侯之罪豈待塟紀伯姬而始著乎葢齊侯者¶
　紀伯姬之仇人也國為其所滅君為其所逐身死在¶
　殯而塟於仇人之手其可憫孰甚焉故目齊侯者愍¶
　紀伯姬也若從齊侯起義則塟一亡國之夫人其事¶
　至細豈春秋之所宜録者哉¶
<pb:KR1e0120_WYG_003-7a>¶
秋七月¶
冬公及齊人狩于禚¶
　齊人公榖皆以為齊侯謂公不當與仇人通故諱稱¶
　人以示譏其説迂迴不可通春秋傳信之書既書齊¶
　人則必非齊侯決無譏在公而卑其敵之理公之所¶
　以及齊人狩者葢禚齊地與魯接壤而齊人習於田¶
　獵之事是時齊與魯親襄又以内亂自慙故欲與公¶
　為好特令人導公狩於其境内以娯樂之而公舞選¶
<pb:KR1e0120_WYG_003-7b>¶
　射貫狩適投其所好亦不欲逆其相親之意(二十三/年如齊)¶
　(觀社即/此意)故遂及齊人狩于禚其所及者齊人本非齊¶
　侯也以仇讎之國從其請而狩於其境内即為忘親¶
　釋怨不必及齊侯狩而後為罪也春秋據事直書苐¶
　書及齊人狩而其罪自見豈必諱齊侯為齊人而後¶
　為譏乎且諱者微其詞使凡事之可譏者皆有以冺¶
　其迹故謂之諱既諱矣又何云譏也狩與盟㑹不同¶
　故公雖及齊之微者狩不諱公¶
<pb:KR1e0120_WYG_003-8a>¶
五年春王正月¶
夏夫人姜氏如齊師¶
　齊師正義齊侯疆理紀地有師在紀不言地者師之¶
　進止無常也不言㑹者㑹必先為之期齊侯在師夫¶
　人徃而就之不可以㑹言也¶
秋郳黎来来朝¶
　傳名未王命也杜註未受爵命為諸侯傳發附庸稱¶
　名例也其後數從齊桓以尊周室王命以為小邾子¶
<pb:KR1e0120_WYG_003-8b>¶
　按附庸之君例稱字黎来恐亦是字而左氏以為名¶
　則邾儀父之稱字其義不可通矣抑或郳國尤小舊¶
　史但知其名故不得不以名見與¶
冬公㑹齊人宋人陳人蔡人伐衞¶
　傳納惠公也齊人宋人皆大夫榖梁傳之説不足信¶
　若以諸侯而敢逆王命列其爵其罪不更著乎不書¶
　納衞侯者義具成十八年宋魚石復入于彭城下二¶
　十四年戎侵曹不書納赤與此同義¶
<pb:KR1e0120_WYG_003-9a>¶
六年春王正月王人子突救衞¶
　王人天子之大夫王謂王國王人猶言晉人齊人也¶
　子突大夫名古以子名者見於傳記如陳子亢介子¶
　推皆是春秋惟附庸之君書字餘無書字之法杜註¶
　非子突必冠以王人者但稱子突救衞則疑於内卿¶
　矣又不可云王子突也其不言王使者彼伐而此救¶
　敵詞也若救衞而書王使則以天子之尊而下夷於¶
　列國非所以正名分矣桓五年伐鄭只據從王者為¶
<pb:KR1e0120_WYG_003-9b>¶
　文即此義然則外大夫伐救何以亦不書君使外大¶
　夫伐救毎不止一國若合數國之大夫而皆目其君¶
　則無復文理矣故外大夫㑹伐㑹救不書君使而一¶
　國之伐救因例焉文當然也外大夫㑹盟不目君義¶
　與此同来盟則書君使以接於我故¶
夏六月衞侯朔入于衞¶
　諸侯復國例書復歸書入者以國本非其所有也¶
秋公至自伐衞¶
<pb:KR1e0120_WYG_003-10a>¶
　連數國之師自五年冬㑹伐閲三時而後返歸告於¶
　廟故書至¶
螟¶
冬齊人来歸衞俘¶
　觀此則衞朔之入祗納賂於齊而魯並不得與之分¶
　功也審矣衞既祗歸功於齊則納朔之舉齊實主之¶
　而魯特惟齊令之是從也又審矣是時魯之國勢去¶
　齊猶不甚逺乃惟其令之是從焉莊公雖無志復仇¶
<pb:KR1e0120_WYG_003-10b>¶
　然亦不應孱弱至此必迫於文姜之命無疑惟迫於¶
　姜命故来歸衞俘傳稱文姜請之葢無故而使吾君¶
　躬擐甲胄疲民費財為此有損無益之舉以瘠魯而¶
　肥齊不能無慙於國人也故欲以寳貨之賂解之人¶
　者渾舉之詞外諸侯之事若此類皆稱人義不闗乎¶
　其爵也来葢使人来不書使某者其人微也知齊人¶
　之不以来者稱而謂其為渾舉之詞者以楚人使宜¶
　申来獻捷之文知之也書法與鄭人来輸平同¶
<pb:KR1e0120_WYG_003-11a>¶
七年春夫人姜氏㑹齊侯于防¶
　傳齊志也杜註文姜數與齊侯㑹至齊地則姦發夫¶
　人至魯地則齊侯之志¶
夏四月辛卯夜恒星不見夜中星隕如雨¶
　如雨者公羊傳言其狀如雨也左傳與雨偕也杜註¶
　訓如為而正義星隕固異雨乃常事亦言之者雨内¶
　見星所以為異主言星之異不言雨之異也按經文¶
　明言如雨似當以公羊之説為正¶
<pb:KR1e0120_WYG_003-11b>¶
秋大水無麥苗¶
冬夫人姜氏㑹齊侯于榖¶
八年春王正月師次于郎以俟陳人蔡人¶
　稱師者内大夫將例稱名稱帥師此微者也故稱師¶
　公羊傳將卑師衆稱師將卑師寡稱人内則無論師¶
　衆師寡凡微者將皆稱師或但書及無稱人之例葢¶
　單人字不成文又不可言我人也微者將故下及齊¶
　師圍郕書及不書㑹或謂魯君親將以無功而諱之¶
<pb:KR1e0120_WYG_003-12a>¶
　非也乾時敗績且不諱此無功而諱之乎下郕降于¶
　齊師傳稱慶父請伐齊師正義在國請耳非是軍中¶
　請也春秋凡書次未有著其所為者此獨書以俟陳¶
　人蔡人何也葢公本意原欲與陳蔡合兵伐郕其及¶
　齊師圍郕者乃後之變計非本謀也若不書俟陳蔡¶
　則似魯之本謀原欲與齊合兵而其事之情實無由¶
　見矣不書伐郕者師未出境不成乎伐也故不書¶
甲午治兵¶
<pb:KR1e0120_WYG_003-12b>¶
　甲午正月之甲午也古者出而治兵入而振旅葢公¶
　原欲與陳蔡聯兵伐郕至是而陳蔡將至故亟為治¶
　兵俟其一至即行也稱干比戈士氣勃發似有不可¶
　中止之勢乃下忽繼之曰夏師及齊師圍郕比事屬¶
　詞而聖人之情可見矣¶
夏師及齊師圍郕郕降于齊師秋師還¶
　覆書師者公本意原欲與陳蔡聯兵伐郕今乃及齊¶
　師圍郕兩事也故覆書師以别異之按春秋書㑹伐¶
<pb:KR1e0120_WYG_003-13a>¶
　未有如此之首尾畢備者葢齊襄乃魯不共戴天之¶
　仇棄仇崇好於義既有所不可且公之本意原欲與¶
　陳蔡聯兵伐郕其忽變而與齊者必齊因與郕壤地¶
　相接意欲得之以為附庸今聞魯將伐之恐其為魯¶
　所得遂以計誘魯令謝陳蔡而與己合兵其為謀甚¶
　狡葢齊魯聯師伐郕則郕必不支而魯之兵力不强¶
　於齊郕不支必不舍齊而服於魯此事勢之顯然易¶
　見者是時魯之兵力雖較齊差弱而猶不甚相逺使¶
<pb:KR1e0120_WYG_003-13b>¶
　不從其計齊固無如之何乃公竟懵焉墮其術中一¶
　若為積威之所劫雖與陳蔡有成約不難背之而惟¶
　齊令之是從其必迫於文姜之命無疑以軍旅之事¶
　而聽於一淫婦人公之不振亦甚矣聖人心傷其事¶
　故以俟陳蔡與及齊師對舉為文葢病其忘親釋怨¶
　又不虞其將見欺而失其所與之自貽伊戚也豈徒¶
　以擅興大衆吞併弱小為罪而已哉春秋大夫將不¶
　書至此微者將獨變文書師還者又著其兵出無功¶
<pb:KR1e0120_WYG_003-14a>¶
　厯三時而後返雖不從慶父之請較之遂非逞忿者¶
　有間然勞師動衆至甘為仇國之所賣何若慎之於¶
　初之為愈也師還在秋諸兒冬即被弑於此而不以¶
　復仇為事後雖欲揕仇人之胸而不可得矣故特詳¶
　誌之以見義焉¶
冬十有一月癸未齊無知弑其君諸兒¶
　齊侯使連稱管至父戍葵丘期戍而不遣代僖公之¶
　母弟夷仲年生公孫無知有寵於僖公襄公絀之故¶
<pb:KR1e0120_WYG_003-14b>¶
　二人因之以作亂冬十二月弑公而立無知按無知¶
　不稱公孫者以未為大夫故¶
九年春齊人殺無知¶
　傳公孫無知虐於雍廩九年春雍廩殺無知按殺無¶
　知者雍廩也書齊人義見隠五年衞人殺州吁下¶
公及齊大夫盟于蔇¶
　是時齊無君故公與其大夫盟不諱公盟者衆故不¶
　目其人¶
<pb:KR1e0120_WYG_003-15a>¶
夏公伐齊納糾齊小白入于齊¶
　按糾與小白史記以小白為弟程子引薄昭之言證¶
　小白為兄(按精義載程子之言曰桓公子糾襄公之/二弟也大全引以為襄公之二子誤甚)¶
　二説紛紛迄無定論然以經文及左氏傳考之皆非¶
　也二人本非兄弟小白乃僖公子糾乃襄公子觀左¶
　氏傳稱襄公立無常鮑叔牙奉小白出奔葢恐不為¶
　其兄所容故出奔以避其禍也及亂作而後管召奉¶
　公子糾奔魯使糾與小白皆僖公子小白畏禍及糾¶
<pb:KR1e0120_WYG_003-15b>¶
　獨不畏禍及乎此一證也又殺兄弟宜目君如天王¶
　殺其弟佞夫是也糾若與小白為兄弟則後取子糾¶
　殺之不當書齊人此又一證也公榖書納糾不稱子¶
　惟左氏傳稱子然齊人取子糾殺之則三傳經文皆¶
　稱子春秋惟時君之子乃稱子其非兄弟尤彰彰明¶
　矣(以上本梁/氏錫璵説)糾既為襄之子則齊襄者魯之仇人糾¶
　為襄子乃魯之仇人之子也以仇人之子而乃為伐¶
　齊以納之則忘親釋怨其罪大矣故春秋特書納以¶
<pb:KR1e0120_WYG_003-16a>¶
　譏之其不稱子者絶其父故不子其子下文取子糾¶
　殺之稱子者所以譏其不當殺也此若亦稱子則下¶
　文譏其不當殺之義轉無由見矣左氏誤不可從小¶
　白繫齊者著其當得國也父死子繼糾何以不當得¶
　國周禮大司馬九伐之法於内外亂鳥獸行者則滅¶
　之滅者殄其世嗣之謂糾之所以不當得國者襄累¶
　之¶
秋七月丁酉塟齊襄公¶
<pb:KR1e0120_WYG_003-16b>¶
八月庚申及齊師戰于乾時我師敗績¶
　春秋為魯諱敗此獨書敗績者胡氏謂能與仇戰雖¶
　敗亦榮故不諱非也莊公即位已九年矣何嘗有復¶
　仇之意其戰于乾時也納糾非復仇也不幸而敗何¶
　榮之有聖人正惡其納仇人之子至於喪師辱國非¶
　尋常戰而不利者比故直書其敗以甚其罪耳焉有¶
　以敗為榮者乎春秋序戰例以受兵之國主兵此獨¶
　以魯主兵者春秋魯史故以魯及齊不以齊及魯内¶
<pb:KR1e0120_WYG_003-17a>¶
　魯也(若有同役之國則不從此例如莊公/十二年書及鄭師伐宋戰于宋是也)及不書公¶
　伐齊而及齊戰一事也故承上文從省¶
九月齊人取子糾殺之¶
　糾非弟也故不曰弟書齊人者傳稱鮑叔帥師来言¶
　曰子糾親也請君討之則取子糾者鮑叔也故稱人¶
　前稱糾兹特冠之以子者著其不當殺也不曰齊人¶
　殺子糾而曰取子糾殺之者又著魯之不自振拔始¶
　而納糾者何心今乃為齊所脅取而殺之既不能以¶
<pb:KR1e0120_WYG_003-17b>¶
　仇人之子而絶之於前又不能以逋亡之孤而保全¶
　之於後所謂進退兩無所據者也糾来奔不書者義¶
　見閔元年季子来歸下¶
冬浚洙¶
　張氏洽曰洙水在魯城北齊伐魯之道也魯雖殺子¶
　糾而猶有畏齊之心故浚而深之以備齊師之至¶
十年春王正月公敗齊師于長勺¶
　傳齊師伐我公將戰曹劌請見公與之乗戰于長勺¶
<pb:KR1e0120_WYG_003-18a>¶
　公將鼓之劌曰未可齊人三鼓劌曰可矣齊師敗績¶
　按傳例未陣曰敗某師葢兩軍甫交此軍用謀而敵¶
　軍遽潰本未嘗戰故不書戰先儒謂惡其詐非也若¶
　惡其詐孰有詐如城濮之戰者乎且長勺之戰並無¶
　詐謀不過待其衰而鼓之耳若聖人於此即以其詐¶
　而惡之則必如宋襄之不鼓不成列然後可矣有是¶
　理乎¶
二月公侵宋¶
<pb:KR1e0120_WYG_003-18b>¶
　按先儒責公舉無名之師其説恐未確此必長勺之¶
　役宋人與謀而公報之者觀下齊宋次于郎可知¶
三月宋人遷宿¶
　杜註强遷之而取其地故文異於邢遷¶
夏六月齊師宋師次于郎公敗宋師于乗丘¶
　書次者何氏休曰二國纔止次未成於伐魯即能敗¶
　宋師齊師罷去故不言伐言次也敗宋師義見長勺¶
　下¶
<pb:KR1e0120_WYG_003-19a>¶
秋九月荆敗蔡師于莘以蔡侯獻舞歸¶
　傳蔡哀侯娶於陳息侯亦娶焉息媯將歸過蔡蔡侯¶
　見之弗賔息侯聞之怒使謂楚文王曰伐我吾求救¶
　於蔡而伐之楚子從之秋九月楚敗蔡師于莘以蔡¶
　侯獻舞歸楚稱荆説詳十四年荆入蔡下獻舞殆即¶
　折之盟所謂蔡叔者諸侯執不名自此遂失國故名¶
　之如諸侯之卒則名也盟稱行次執稱獻舞望溪先¶
　生所謂義各有當而不相悖也¶
<pb:KR1e0120_WYG_003-19b>¶
冬十月齊師滅譚譚子奔莒¶
　傳齊侯之出也過譚譚不禮焉及其入也諸侯皆賀¶
　譚又不至冬齊師滅譚譚無禮也按用大衆曰師譚¶
　子不名與弦子温子同胡氏用啖氏之説以不名者¶
　謂其無罪而見滅名者謂其屈服而出奔其説恐不¶
　確僖公以前國滅而其君出奔及以歸者俱不名至¶
　宣公十五年晉師滅赤狄以潞子嬰兒歸其後君奔¶
　及以歸者俱名葢年逺者紀載略年近者紀載詳非¶
<pb:KR1e0120_WYG_003-20a>¶
　褒貶之所存也如必以名為貶則潞子嬰兒何罪哉¶
　既書滅復書奔者君與國並重也奔不書出者由内¶
　而外謂之出國滅則無内故不可以言出也此與昭¶
　二十六年王子朝奔楚不書出其義正同¶
十有一年春王正月¶
夏五月戊寅公敗宋師于鄑¶
　傳宋為乗丘之役故侵我公禦之宋師未陣而薄之¶
　敗諸鄑凡師敵未陣曰敗某師皆陣曰戰大崩曰敗¶
<pb:KR1e0120_WYG_003-20b>¶
　績得儁曰克京師敗曰王師敗績於某¶
秋宋大水¶
　夏敗宋師秋大水而公使徃弔以是知春秋時怨不¶
　廢禮葢古意之猶存而未冺者也(本望溪/先生説)¶
冬王姬歸于齊¶
　望溪先生曰王姬之歸惟見於莊之篇所以著忘親¶
　之罪也然歸王姬于齊襄其事詳在喪而主仇昏故¶
　備書以著其惡也歸王姬於齊桓其事略惡有差也¶
<pb:KR1e0120_WYG_003-21a>¶
十有二年春王三月紀叔姫歸于酅¶
　杜註紀侯去國而死叔姫歸魯紀季自定於齊而後歸¶
　之全守節義以終婦道故繫之紀而以初嫁為文賢之¶
　也歸魯不書者非寜非大歸雖一事之首尾不必備¶
夏四月¶
秋八月甲午宋萬弑其君捷及其大夫仇牧¶
　傳乗丘之役公以金僕姑射南宫長萬公右歂孫生¶
　搏之宋人請之宋公靳之曰始吾敬子今子魯囚也¶
<pb:KR1e0120_WYG_003-21b>¶
　吾弗敬子矣病之十二年秋宋萬弑閔公于䝉澤遇¶
　仇牧于門批而殺之按傳稱宋萬弑閔公于蒙澤而¶
　經不地者義不係乎地也昭十三年楚公子比弑其¶
　君䖍于乾谿書地者葢楚靈本不死于乾谿特書其¶
　地所以著公子比迫君于死之罪也正義謂史自詳¶
　略聖人本不為義例其説恐不確¶
冬十月宋萬出奔陳¶
　傳宋萬弑閔公立子㳺羣公子奔蕭公子御説奔亳¶
<pb:KR1e0120_WYG_003-22a>¶
　南宫牛猛獲帥師圍亳冬十月蕭叔大心及戴武宣¶
　穆莊之族以曹師伐之殺南宫牛於師殺子㳺於宋¶
　立桓公猛獲奔衞南宫萬奔陳宋人請猛獲於衞衞¶
　人歸之亦請南宫萬於陳以賂皆醢之按宋萬已醢¶
　而不書宋殺者葢萬既奔陳宋桓即位以萬亂赴告¶
　諸侯是時猶未獲萬也故以奔陳来告其後萬雖醢¶
　而宋不再告故苐以奔陳書閔不書塟者亦以宋不¶
　告故葢宋與魯深怨赴告缺略情理之常凡奔不書¶
<pb:KR1e0120_WYG_003-22b>¶
　于于者連屬之詞所奔之國與其人本不相連屬也¶
　故不書于歸則必歸其本國故書于其他如公子返¶
　國書入簒君返國書入及大夫入其私邑以叛者其¶
　入皆書于至攻戰而入人之國則不書于與此同義¶
十有三年春齊侯宋人陳人蔡人邾人㑹于北杏¶
　人者皆大夫也後倣此張氏洽曰齊桓欲合諸侯恐¶
　其未諭故不欲煩其君而使其臣来㑹告以平宋亂¶
　舉霸者之事也胡氏乃謂與齊桓而誅諸侯必無此¶
<pb:KR1e0120_WYG_003-23a>¶
　理¶
夏六月齊人滅遂¶
　𫝊㑹于北杏以平宋亂遂人不至夏齊人滅遂凡滅¶
　國或稱人或稱師或稱爵胡傳稱人微者也按文宣¶
　以前大夫將稱人義見隱二年莒人入向下齊人滅¶
　遂渾舉之詞耳胡以為微者恐不確¶
秋七月¶
冬公㑹齊侯盟于柯¶
<pb:KR1e0120_WYG_003-23b>¶
　傳始及齊平也按曹劌劫盟之事獨見公羊恐不足¶
　信是時去先王之世不甚逺尚無戰國㳺侠之習其¶
　殆齊東野人因長勺之戰傅㑹而為之者與¶
十有四年春齊人陳人曹人伐宋¶
夏單伯㑹伐宋¶
　傳宋人背北杏之㑹諸侯伐宋齊請師於周夏單伯¶
　㑹之取成於宋而還按單伯魯大夫左氏以為周大¶
　夫非也若果周大夫則冬㑹於鄄單伯當與諸侯列¶
<pb:KR1e0120_WYG_003-24a>¶
　序矣是年左氏記鄭伯自櫟入鄭突與魯親其復國¶
　必告魯史承告必書而聖人削之者入者由外而内¶
　之詞櫟在鄭之封内非外也故不可言入知然者以¶
　定四年呉入郢之文知之葢呉自柏舉而入楚之國¶
　都不可言入楚猶突自櫟而入鄭之國都不可言入¶
　鄭也書入既不可非歸無以屬詞衞侯衎復歸於衞¶
　是其例也而突立不以正若書復歸於鄭則其簒兄¶
　得國之罪無由見矣故惟有削而不書葢以不書發¶
<pb:KR1e0120_WYG_003-24b>¶
　疑端而見情實也然聖人猶恐後人之習其讀者或¶
　誤謂其文之偶有所缺故於其入櫟也特書名以示¶
　其義焉葢入櫟不應名惟特以名見則入鄭不書之¶
　故乃可以思而得之耳先儒乃謂大都偶國入櫟即¶
　入鄭故不書果如其説則突之得國當即在入櫟之¶
　後矣何以遲至十七年之久而始入鄭乎¶
秋七月荆入蔡¶
　傳蔡哀侯為莘故繩息媯以語楚子楚子如息以食¶
<pb:KR1e0120_WYG_003-25a>¶
　入享遂滅息以息媯歸生堵敖及成王焉未言楚子¶
　問之對曰吾一婦人而事二夫縱弗能死其又奚言¶
　楚子以蔡侯滅息遂伐蔡七月楚入蔡按熊繹受封¶
　之始原以楚為號乃春秋書曰荆者楚怒周之不進¶
　其爵故僭稱王因並不屑稱其舊號而改稱荆(荆禹/貢州)¶
　(名古訓强楚以此自號如/於越之以贊美詞自號也)葢悍然以蠻方自處雖放¶
　棄禮法而無所忌其意固以周為無如我何也春秋¶
　因其自號而號之其目無天子之罪固即此而可見¶
<pb:KR1e0120_WYG_003-25b>¶
　然或疑其不稱人稱爵而苐以號舉為貶則非也稱¶
　荆之罪不浮於僭王楚至僖公後其僭王如故也春¶
　秋不以為貶顧獨於此時貶其稱荆有是理乎葢春¶
　秋誌異凡諸國㑹盟侵伐之事春秋皆以其事書而¶
　於其國無異也若楚以蠻夷自處改號以荆則其國¶
　為職方之所不載適從何来遽逼處此吾兄弟甥舅¶
　之邦未聞有此一國也聖人心在天下故不稱人稱¶
　爵而特以號舉葢以入蔡者為職方所不載之荆而¶
<pb:KR1e0120_WYG_003-26a>¶
　異之也豈惡其稱荆而貶之乎其後楚成即位當魯¶
　僖之初於時天王致胙既有以馴其桀驁之氣又子¶
　文得政乃不復以荆自號聖人於是以其國為不足¶
　異也故自僖文而後楚君臣之見於冊書者一同於¶
　齊晉遂不徒以號舉矣然則呉越之以號舉何也三¶
　代以前中國之幅員西北廣而東南狭呉越去王畿¶
　數千里皆在禹貢綏服以外蠻夷流蔡之地此與未¶
　入春秋以前之楚所謂蓽路藍縷者無以異若較之¶
<pb:KR1e0120_WYG_003-26b>¶
　文王遷郢以後之楚則不可以同日語蓋春秋之法¶
　其號舉與否總視其所都之地以為準故楚自文王¶
　遷郢以後稱荆則以號舉稱楚則不以號舉以郢原¶
　在中夏之地也都在中夏之地者既以中夏之諸侯¶
　待之則都在蠻夷之地者自必以蠻夷之諸侯待之¶
　呉越與楚其所由以差别者至顯白而可據此即古¶
　人立子以長不以賢之意也聖人豈有所容心於其¶
　間哉¶
<pb:KR1e0120_WYG_003-27a>¶
冬單伯㑹齊侯宋公衞侯鄭伯于鄄¶
　傳宋服故也望溪先生曰單伯徃㑹者未肯聽於齊¶
　而使單伯先之也¶
十有五年春齊侯宋公陳侯衞侯鄭伯㑹于鄄¶
　傳復㑹焉齊始霸也¶
夏夫人姜氏如齊¶
　文姜鳥獸行自齊襄死姜與齊絶已七年至是齊魯¶
　之邦交始通而姜復靦顔以歸母家春秋特書之以¶
<pb:KR1e0120_WYG_003-27b>¶
　著其非禮也¶
秋宋人齊人邾人伐郳¶
　郳附庸屬宋而叛故齊桓為之伐郳宋主兵故序齊¶
　上胡氏謂是時齊猶未成乎伯也¶
鄭人侵宋¶
　傳鄭人間之而侵宋¶
冬十月¶
　春秋究遺卷三¶

